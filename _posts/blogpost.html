---
title: Blogpost NZD
updated: 2018-10-29 15:56
---

### BLOGPOST NZD | To the north!

Nou, op pad, eindelijk. Afgelopen weekend nog in Queenstown verbleven voor de afscheidsbiertjes, saké, bbq, frisbeegolf. Eigenlijk alles nog waar je afscheid voor kunt plakken. Vijf weken Engelse les gehad, niet helemaal wat ik er van verwacht had; desondanks een mooie tijd gehad en meer geleerd dan enkel wat Engels. Ik studeerde wat Japans in de pauzes, maar dat is tot op heden nog niet zo’n succes.  Koreanen staan bekend om hun pittige eten, maar dat valt reuze mee. Behalve als ze je proberen te overtuigen en noodles maken die ze zelfs niet eens kunnen/durven eten. Vijf eetlepels sambal kan niemand aan zonder tranen. Oh en laat nooit een Braziliaan voor je koken, niet zolang er zout in de buurt is. ’S Middags enkel brood eten met Nutella is trouwens ook heel raar. 
 
Afgelopen maandag dan gearriveerd in Wanaka; een plattelands dorpje gelegen aan een supermooi  meer, met op de achtergrond woest ruige bergen met super veel sneeuw. Zo’n plek waar ze de reclameposters voor de nieuwe Citroën SUV schieten. Waanzinnig mooi om te zien toen dinsdag eindelijk de wolken wegtrokken en er hier enkel mooi weer was. Denk aan ergens tussen de 10 en de 15 graden, de zon maakt het echter al gauw warm. Mooi de omgeving kunnen verkennen door middel van (hitch-)hiken. Je loopt zo ver mogelijk van Wanaka af, om vervolgens terug te liften. 
Op mooie plekken geweest, toffe mensen ontmoet. Alleen jammer dat het zo duidelijk is dat – helemaal in een ski-dorp als Wanaka – Nieuw-Zeeland zo gigantisch teert op het toerisme. Verlaten campercampings, compleet met onderbebladerde publieke barbecues,  mossige kano’s en zeilboten aan de kant en toch vooral veel lokale die ik tegenkom. Rond Wanaka is het tamelijk ‘fancy’. Vakantiehuisjes in resortparken, gepensioneerden in grote huizen; waar ze de krant op halen met de quad. Wel zo aardig om me terug te brengen downtown, daar niet van. Mooi dorpje, maar dan vooral voor het uitzicht en de fantastische hike’s naar bijvoorbeeld de top van ‘Mt Roy’.  
De meeste backpackers verblijven hier hoogstens voor een nacht, waarna ze weer op de ‘hop on-hop off’-bus stappen. Ook weer zo typisch; ik heb besloten om tegen de stroom in te reizen. Ik ga linksom, waar in tegen alle bussen en andere backpackers tegen de klok in door het zuider-eiland reizen. Alle mensen die ik ontmoet gaan naar waar ik net vandaan kom en ik ben op weg naar hun vorige bestemming. 
Afgelopen vrijdag vertrok mijn bus naar Franz Josef, de gletsjers! Ik reis met een goedkope busmaatschappij welke me voor een paar tientjes (in NZ Dollars!) van dorp naar dorp kan brengen. Supergoedkoop en kan mooi me eigen plan trekken. Dus dit weekend in Franz Josef; een mini maar erg toeristisch dorpje, het probeert een beetje dat Oostenrijkse après-ski gevoel te hebben, maar faalt jammerlijk wegens het omliggende regenwoud. Zit in een superchill hostel, Chateau Franz, en dat ziet er precies zo uit als het klinkt; misplaats. Het was wat druk hier met een bus Magic reizigers, maar die blijven toch overal maar één nacht. Oh en gratis, dvd’s, popcorn en soep maakt het fijn verblijven.
In ieder geval, zojuist gedaan wat die dorpje bestaansrecht geeft en waarom je hier gek wordt van de helikopters.  De gletsjer! Een paar maanden terug verloor de gletsjer haar wandeltoegang, dus de enige optie was een helikopter.  Wat vervelend. De piloot kende de Amerikanen met wie ik de gletsjer hike deed, hij had ze die avond gered van het een of ander. Hij wist ook dat zie die dag erop een ski-dive gingen doen en met de introducerende woorden: “It will probably feel something like this” kregen we wat extra gave manoeuvres voor onze kiezen, in de überhaupt al waanzinnige vlucht met dito uitzicht. De daadwerkelijke tocht over de gletsjer is fantastisch om een keer me te maken. Het contrast is gigantisch, wat het extra gaaf maakt; korte broek aan en het toch nog warm hebben te midden van  die ruige ijsvlakte.

Mijn plan was om een auto te huren en langs de westkust te rijden, één van de beste wegen ter wereld volgens Lonely Planet, maar helaas ben ik net een jaartje te jong voor de meeste verhuurbedrijven. Waarschijnlijk wordt het dus een combinatie van liften en de bus. Volgende stop is Greymouth maar dat schijn ik niet zo te gaan waarderen volgens de verhalen hier; als je een hekel hebt aan Amsterdam dan zeker ook aan Greymouth. Ik zie het wel. Tot nu toe is het overal waar ik kom waanzinnig. 
