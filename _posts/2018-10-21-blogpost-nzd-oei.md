---
title: Blogpost NZD | Oei
updated: 2018-10-29 15:56
---

### BLOGPOST NZD | Oei

Oei, dat was het Zuidereiland alweer. Tijd blijkt maar weer weinig meer te zijn dan een aspect van de menselijke wil.  Door het gevoel al halverwege te zijn wil ik tegelijkertijd nog zo veel mogelijk zien maar tegelijkertijd ook zo langzaam mogelijk gaan. Ik, en medebackpackers, heb me er altijd zo over verbaasd hoe groot en klein het eiland tegelijkertijd is. Het voelt als een gigantisch stuk land waaruit ze alle oninteressante delen hebben geknipt, om het vervolgens weer in elkaar te schuiven tot een zeer toegankelijk en vooral makkelijk bereisbaar eiland. Kijkend vanaf een top van een berg naar het weidse uitzicht staat sterk in contrast met het tegelijkertijd zien van de andere kant van het eiland. Vanaf de meeste dorpen heb je meestal twee opties om verder te reizen, verder of terug. Die makkelijkheid maakt het leuk, een gebrek aan keuzes is in ieder geval totaal geen probleem, maar maakt het soms ook een beetje tegenvallend. Sommige wandeltochten zijn door de grote bezoekers aantallen zo goed onderhouden dat de term ‘a walk in the park’ erg vaak valt. Gelukkig verbied niemand je nog om van de paden af te wijken.

Het liften en het slapen in hostels zijn van die dingen waarbij je zoveel gelijkgestemden ontmoet, Amerikanen spreken van een ‘andere connectie’ met mensen, Duitsers van de ‘grote openheid’. Je ontmoet elkaar de avond ervoor, om die dag erop met z’n tweeën na een hike als enigen op een gigantisch strand aan te komen samen met wat brood, een pot pindakaas en een biertje. Spijtig blijft toch dat het die dag erop vaak weer afscheid nemen is, mocht je daar al aan toe komen. 

In de tussentijd heb ik een fantastische tocht gedaan in het Abel Tasman National Park, overnachten in een hut in de ‘middle-of-nowhere’ aan het strand. S’ avonds proberen warm te blijven in je slaapzak bij het kampvuurtje op het strand, en s’ochtends heerlijk opstaan met het geluid van de golven en de vogels.  Aangezien ik er toch om negen uur al in lag, dan ook maar vroeg opstaan om de zonsopgang te zien! Meer foto’s komen later, maar spreken voor zich lijkt me. 
Daarna doorgereis naar Kaikoura, na soort van gestrand te zijn halverwege, voor het walvissen spotten! De omgeving in Kaikoura is verrassend mooi, een ondergewaardeerd stukje zuidereiland in mijn ogen, gelegen aan zowel een bergketen als de zee. Gespot in en rond Kaikoura: honderden, zo niet duizenden zeehonden (daarom noemen we ze dus zeehond, als natte hond ja), tientallen zeehonden puppies (en die zijn echt een stuk toffer!), honderden springerige dolfijnen en een handjevol walvissen. Vooral dat laatste was natuurlijk een meemakertje, moge dat duidelijk zijn.

Afgelopen zondag gearriveerd in Auckland, na een wat minder prettige nacht al patiencend tussen de flipperkastautomaten.  Het contrast is groot. Misschien valt me nu pas de vanzelfsprekendheid van het toegankelijke karakter van de zuidereilanders op. Auckland is in ieder geval groot, 45 minuten rijden van vliegveld naar downtown is iets wat ik niet meer gewend ben. Op het vorige eiland was ik dan al in het volgende dorp aan gekomen. Auckland is in ieder geval een wereldstad, het stikt hier van de Aziaten die Auckland zien als hippe plaats om na de studie carrière te maken. Het hipstergehalte is hier Amerikaans hoog, en funk is het nieuwe pop. De excentrieke kledij die hier, op z’n stads, weer heerst maakte ook voor het eerst weer bewust van mijn eigen verschijning. Na een blik in de spiegelende etalage van een kledingzaak voelde ik me voor het eerst zelfs wat ongemakkelijk in mijn ietwat vuile kakiafristbroek, wandelschoenen met een modderlaag uit het Abel Tasman en mijn haar zonder de gel in de richting van de wind. Genoeg te doen hier, maar heb mijn tijd vooral gespendeerd door ouderwets door de stad te slenteren. De Skytower bezocht, wat zaakjes bezocht; er waren aanbiedingen in verband met de verjaardag van de Britste koningin, maar natuurlijk niks wat ik echt nodig had of in mijn backpack past (die zit vol met boeken, een stuk of 6). Wel veel eten gehaald in plaats van zelf klaarmaken. Het enige eten wat ik niet zelf klaargemaakt had zijn goedkope dollarknallers uit de Mac vanwege het gratis internet, dus maar even van de gelegenheid gebruik gemaakt en wat van de talloze cafés en eettentjes bezocht. Koken is trouwens ook een nieuwe ervaring hier. Thuis was dat vooral een recept waarbij ik zo lang mogelijk in de keuken moest staan met zo veel mogelijk ingrediënten en vooral kruiden. Hier is het andersom, recepten worden gedomineerd door limieten. Wat heb ik nog van gisteren? En wat is daarvan nog eetbaar? Wat is er beschikbaar én betaalbaar in de supermarkt? Wat biedt het hostel? Soms is dat niks, soms zelfs een complete kruidentuin. En het moet natuurlijk met zo min mogelijk pannen en het resultaat moet op één bord passen. Pasta dus. En curry’s. Al weiger ik vooralsnog de beruchte instant noodle.

Op dit moment zit ik in een kustdorpje, welke ogenschijnlijk supergezellig is in de zomer, maar nu even wat minder is. Komt voornamelijk door het weer, grijs en Hollandse regen, ze voorspellen voor morgen nog meer narigheid. Wel tevreden met het hostel, dus geen verkeerde plaats om wat dagen binnen te spenderen. Het noordereiland oogt tot nu toe typisch Nieuw-Zeelands. De Alpen ingewisseld voor de iets liefelijkere oude vulkanen en veel groen, helaas nu ook veel grijs. Maar vooral de kenmerkende varens en look-a-like palmbomen (Varens op een stam? Palmboom genoeg voor mij) maken het landschap macheteachtig onbegaanbaar. Planning als volgt: de geisers in Rotorua, Lake Taupa, hiken in the Coromandel en hopen op mooi weer in The Bay of Islands en Cape Reinga.  
<div class="divider"></div>
